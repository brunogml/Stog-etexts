<list>

<line1>༄༅། །དཔའ་ཆེན་པོ་དེ་དག་ཀྱང་སྣང་བ་དེས་ཁྱབ་པར་གྱུར་ནས། ཐལ་མོ་སྦྱར་ཏེ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་པདྨ་དམ་པ་དེའི་སྐུ་སྐྱེས</line1>
<line2>བུ་ཆེན་པོའི་མཚན་སུམ་ཅུ་རྩ་གཉིས་དང་། དཔེ་བྱད་བཟང་པོ་བརྒྱད་ཅུས་ལེགས་པར་བརྒྱན་པའི་སྐུ་ཡང་མཐོང་བྱང་ཆུབ་སེམས་དཔའི་འཁོར་དེ་དང་། འཇིག་རྟེན་གྱི་ཁམས་པདྨའི་སངས་རྒྱས</line2>
<line3>ཀྱི་ཞིང་གི་ཡོན་ཏན་བཀོད་པ་ཡང་མཐོང་ངོ་། །མཐོང་ནས་ཀྱང་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་མཆོག་ཏུ་དགའ་བ་དང་། བདེ་བ་སྐྱེས་ཏེ། འཇིག་རྟེན་གྱི་ཁམས་སངས་རྒྱས</line3>
<line4>ཀྱི་ཞིང་གི་རྡུལ་ཕྲ་རབ་ཀྱི་རྡུལ་སྙེད་དག་ནས། བྱང་ཆུབ་སེམས་དཔའ་བགྲང་བ་ལས་ཡང་དག་པར་འདས་པ་དག་རང་རང་གི་སངས་རྒྱས་ཀྱི་ཞིང་པོར་ནས། དེ་བཞིན་གཤེགས་པ་དགྲ་བཅོམ་པ</line4>
<line5>ཡང་དག་པར་རྫོགས་པའི་སངས་རྒྱས་པདྨ་དམ་པ་ལ་མཆོད་པ་བྱ་བ་དང་། ཕྱག་བྱ་བ་དང་། བསྙེན་བཀུར་བྱ་བའི་ཕྱིར་རྫུ་འཕྲུལ་གྱི་མཐུས། འཇིག་རྟེན་གྱི་ཁམས་པདྨར་ལྷགས་སོ། །</line5>
<line6>རིགས་ཀྱི་བུ་དེ་བཞིན་གཤེགས་པ་པདྨ་དམ་པ་དེས་ཀྱང་བཞུགས་པ་དང་། བཞེངས་པ་དང་། འཆག་བཞིན་དུ་ཞལ་གྱི་སྒོ་ནས་ལྗགས་ཀྱི་དབང་པོ་ཕྱུང་སྟེ། ཐམས་ཅད་དང་ལྡན་པའི་གླིང་བཞི</line6>
<line7>བའི་འཇིག་རྟེན་གྱི་ཁམས་དེ་ལྗགས་ཀྱི་དབང་པོས་ཡོངས་སུ་ཁེབས་པར་མཛད་དོ། །དེ་ན་བྱང་ཆུབ་སེམས་དཔའ་གང་དག་སྙོམས་པར་ཞུགས་པ་དེ་དག་ཀྱང་ཏིང་ངེ་འཛིན་དག་ལས་ལངས་ནས།</line7>

<err></err>
</list>